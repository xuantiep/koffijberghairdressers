---
title: Chiq Mystique
date: 2009-08-02T00:00:00.000Z
images:
  - image: /uploads11111111/chiqmystique1.jpg
  - image: /uploads11111111/chiqmystique2.jpg
  - image: /uploads11111111/chiqmystique3.jpg
  - image: /uploads11111111/chiqmystique4.jpg
  - image: /uploads11111111/chiqmystique5.jpg
  - image: /uploads11111111/chiqmystique6.jpg
  - image: /uploads11111111/chiqmystique7.jpg
---


Collectie najaar/winter 2009-2010, Kimm Koffijberg - De expressieve stijl en donkere tinten uit de jaren ‘80, gecombineerd met de verfijnde kleur- en kniptechnieken van nu: de nieuwe haarcollectie van Kimm Koffijberg toont een geraffineerde punk chic beeld met veel ruimte voor eigen interpretatie.

Gezien worden, dat was het belangrijkste doel van de ‘lost generation’ in de jaren ’80. Punkachtige haardossen, big hair; het maakte niet uit hoe je kapsel tot stand kwam, als het maar opviel en een statement maakte. Voor haar collectie ‘Chic Mystique’ liet Kimm Koffijberg zich inspireren door deze weliswaar duistere, maar ook zeer creatieve periode waarin het haar zeer veel verschijningsvormen had. Zij pikte de sfeer op en vertaalde deze via de professionele vaktechniek van 2010 naar een ontegenzeggelijk eigentijdse collectie. Stoer en uitdagend, mysterieus en geraffineerd. Met een knipoog naar toen, gemaakt in het heden.

## Ruimte voor eigen stijl

Net als in de jaren ’80 is er bij ‘Chic Mystique’ veel mogelijk op het gebied van coupes en is er volop ruimte voor een eigen stijl. Sommige kapsels hebben het haar wat langer in de nek en kort bovenop, bij andere is dat precies andersom. De overeenkomst is dat alle kapsels verschillende lagen hebben, waardoor veel structuur ontstaat. Een ander kenmerk van de collectie is dat rechte en rondere lijnen elkaar afwisselen binnen &eacute;&eacute;n coupe, al dan niet in disconnectie. Dat zorgt voor sterke contourlijnen die echter vaak een zachte uitstraling hebben doordat ze met de effileerschaar op verschillende lengten zijn ingeknipt.

## Zacht en luchtig of supergestileerd

Typerend voor de collecties van Kimm Koffijberg is dat de coupes altijd op verschillende manieren kunnen worden gestyld. Voor een uitbundig en volumineus beeld kan de structuur in de kapsels worden geaccentueerd door (al dan niet extra aangezette) slag of krul. Daarvoor kunnen warmterollers of een grove krultang worden gebruikt. Een iets meer ingetogen beeld ontstaat door het haar te f&ouml;hnen met een grove ronde borstel of diffuser en daarna de handen erdoorheen te halen. Liever een supergestileerde uitstraling waardoor het nauwkeurige knipwerk helemaal tot zijn recht komt? Dan komt de steiltang eraan te pas. Om de optimale styling te cre&euml;ren zijn de producten van High Hair van Wella Professionals gebruikt.

## Mysterieus donker

Om de sfeer van ‘Chic Mystique’ optimaal te laten overkomen, heeft Kimm bij deze collectie gekozen voor uitsluitend donkere tinten. Dat betekent niet dat de kapsels niet in blondtinten kunnen worden uitgevoerd, maar dat is niet haar inspiratie geweest. Bovendien stelt ze: “In principe kan iedereen donkere tinten dragen, ook lichtere kleurtypen. Zo lang je er maar op let dat het kleurkarakter van het haar aansluit op de tint van de huid.”

Alle haarkleuren zijn uitgevoerd met Koleston Perfect of Color Touch van Wella Professionals.

## Michelle

Bij Michelle is gebruik gemaakt van ‘Touch of Vibrancy’ van Color Touch om mooie, diepe, multidimensionale tinten te cre&euml;ren die het haar een schitterende glans geven. De kleur is van onderaf opgebouwd naar boven. Het lange onderhaar heeft een donkere intensieve violet kopertint gekregen, terwijl in het bovenhaar fellere nuances zijn verwerkt, zoals koperbruine en goudbruine tinten. Ondanks deze heftige kleuren heeft dit kapsel met veel slag en volume geen heftige uitstraling, omdat de donkere basistint nog door de bovenlaag heen schijnt.

## Ashly en Anneloes

Bij de kortere kapsels van Ashly en Anneloes is ook uitgegaan van een diepe basiskleur maar zijn de shades aangebracht in dezelfde kleurkarakters als de basistint. Dit geeft een iets subtielere uitstraling. De kleuren zijn bovendien in fijne slices opgezet. Dit geeft geen ‘strepen’, maar legt een mysterieuze waas over het haar.

Voor de kleuring van Ashly is het zeer innovatieve Inspire by Koleston Perfect gebruikt. Bij dit ‘tailor made’ kleurproduct kan de kapper exact de kleur maken die hij voor ogen heft. Bij Ashly is dit een diep mahoniebruine basistint waarin accenten zijn aangebracht in een kleur die het beste te omschrijven valt als koloniaal rood. Hiertoe zijn de tinten Pure Violet, Pure Red en Pure Gold gemengd.

De kleuring van Anneloes is tot stand gekomen met Koleston Perfect. Hierbij is een diepe violettint als basis genomen. De shades zijn eerst ontkleurd met Blondor en daarna ingekleurd met een pure diepe violet mixtint.

Een wat aangezette make-up en donkere kleding met stoere details (brede schouders, leren handschoentjes) maken het geheel af. Madonna en Bananarama: eat your heart out!

‘Chic Mystique’ is de derde collectie van Kimm Koffijberg in samenwerking met Wella Professionals. Kimm is Creative Director Color voor Wella Professionals in Nederland.